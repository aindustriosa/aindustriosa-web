---
title: 'A Industriosa volveu participar un ano máis na OSHWDem da Coruña'
date: 2025-10-06 09:00:00
tags: [PROXECTO]
cover: /OSHWDem2025/Cartel_OSHWDem2025_teaser.jpg
excerpt: Evento de referencia no ámbito do open source hardware e software, que reúne cada ano a centos de entusiastas, comunidades e proxectos tecnolóxicos de toda España.
---

A Industriosa participou de novo na OSHWDem, a feira de tecnoloxía aberta celebrada no Museo Domus da Coruña, reafirmando así o seu compromiso coa cultura maker, o hardware libre e a innovación compartida.

A asociación viguesa leva máis de cinco anos participando activamente neste evento de referencia no ámbito do open source hardware e software, que reúne cada ano a centos de entusiastas, comunidades e proxectos tecnolóxicos de toda España.

Nesta edición, A Industriosa presentou varios dos seus proxectos máis recentes e ofreceu a charla “Deseño e fabricación de placas PCB con máquina CNC: de KiCad ao GCode”, impartida por Luis Díaz-Faes. Durante a sesión explicouse o proceso completo de creación de placas electrónicas personalizadas, desde o deseño en KiCad ata a xeración do código G para o fresado en CNC, amosando as vantaxes dun fluxo de traballo totalmente libre e reproducíbel.

Ademais, as persoas asistentes puideron coñecer de preto outros desenvolvementos realizados no laboratorio, intercambiar ideas cos membros da asociación e explorar novas vías de colaboración con comunidades tecnolóxicas de toda Galicia.

A participación continuada de A Industriosa na OSHWDem reflicte a súa vocación por difundir o coñecemento libre, fomentar a experimentación tecnolóxica e fortalecer a rede de colaboración entre espazos de innovación.

Máis información sobre a OSHWDem e as súas actividades en: [www.oshwdem.org](http://www.oshwdem.org)


{% asset_img Cartel_OSHWDem2025.jpg Cartel OSHWDem2025 %} 
